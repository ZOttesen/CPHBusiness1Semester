København er Danmarks hovedstad og er med 1.330.993 indbyggere (2020)[1] landets største byområde omfattende 18 kommuner eller dele heraf.[3] Fra 1. januar 2007 er byen en del af Region Hovedstaden og for de sydlige deles vedkommende af Region Sjælland.
Centrum for byområdet udgøres af Københavns Kommune, areal 90 km2 (2020), der med over 630.000 indbyggere (2020) er Danmarks mest folkerige kommune, og enklaven Frederiksberg Kommune, areal 9 km2, med omkring 104.000 indbyggere (2020).[4]
Den danske hovedstad er desuden grænseby og centrum for Øresundsregionen, som er Nordens største metropolregion. Øresundsregionen dækker 20.649 km² i Danmark og Skåne og omfatter 4 mio. indbyggere (2017), heraf 2,7 mio. (2017) i Danmark.[5]
Byen ligger på Sjællands østkyst og strækker sig ind over dele af Amager. En række broer og en tunnel forbinder de sjællandske og amagerske bydele.[a] Siden 2000 har København og Malmø været forbundet af Øresundsforbindelsen.
Københavns historie kan føres tilbage til omkring år 800, hvor der lå et mindre fiskerleje, hvor byens centrum nu er. Fra 1300-tallet blev byen Danmarks rigeste og mest betydningsfulde – en status som den har fastholdt lige siden.
I dag bor ca. 23 % af Danmarks befolkning i Københavns byområde.
Efter en økonomisk nedgangstid omkring 1973-1995 har byen de sidste årtier oplevet økonomisk og kulturel fremgang og står nu stærkere både nationalt og internationalt.
København er således i dag blandt Nordeuropas økonomiske centre og hjemsted for en række store internationale virksomheder som A.P. Møller-Mærsk, Carlsberg, Novo Nordisk, Danske Bank og ISS.
En række mindre landsbysamfund er gennem tiden blevet opslugt af København, som fx Valby og Kongens Lyngby.
Ligeledes ligger en række naturområder nu indenfor eller omkring byen som f.eks. Dyrehaven, Furesøen og Bellevue Strand ud til Øresund. 43 kilometer nordvest for København ligger Danmarks største sø, Arresø.
I København findes Danmarks centrale institutioner som Folketinget, kongehuset, højesteret og centraladministrationen.
Byen er på trods af sin yderlige placering i Danmark nationens kulturelle og økonomiske center og et vigtigt trafikknudepunkt med Nordens største lufthavn, Danmarks største banegård og en af de største havne, samt kulturinstitutioner som Parken, Nationalmuseet, Tivoli, Glyptoteket og Operaen.